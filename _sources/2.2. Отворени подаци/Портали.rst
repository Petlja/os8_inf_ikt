Портали отворених података
=================================

Државе и државне институције широм света су велики прикупљачи података који могу бити вишекратно искоришћени.
Зато су највећи портали на којима се објављују отворени подаци **државни портали, портали међународних организација
и портали великих државних институција**. 

.. image:: ../../_images/DataPortali.png
   :width: 400 px
   :align: center 


Примарна намена Портала јесте да буде *репозиторијум* отворених података,
али је он и простор *интеракције* са заједницом која те податке користи.

.. questionnote::

    Пронађи значења речи „репозиторијум“ и „интеракција“ (ову другу познајеш из физике!)

Поред претраге објављених скупова података, корисници Портала могу да прате активности организација
које објављују податке, као и да дискутују о објављеним подацима. Садржаји су доступни и програмерима
путем **апликативног програмског интерфејса (АПИ)**. То значи да програмер може из свог програма
директно да приступи порталу и да аутоматски преузме податке који му требају, без потребе
да ручно кликне на линк, па на „Save as...“

.. infonote::

    Интересантно је да корисници на Порталима могу да представе и свој рад на примени
    података – било да се ради о мобилним или веб-апликацијама које употребљавају отворене податке,
    различитим визуализацијама, мапама и другим облицима поновне употребе. Тако другима дају идеје
    за нове начине употребе података.


Примери државних портала отворених података: 
 * Портал отворених података Сједињених Америчких Држава (енг) - https://www.data.gov/ 
 * Портал отворених података Европске уније (вишејезичан)- https://data.europa.eu/ 
 * Портал отворених података Уједињеног Краљевства - (енг) https://data.gov.uk - 
 * Портал отворених података Индије (енг) - https://data.gov.in/
 * Портал отворених података Града Њујорка - (енг)  https://opendata.cityofnewyork.us  
 * Портал отворених података Уницефа - https://data.unicef.org 
 * Портал отворених података Националне свемирске агенције САД НАСА (енг) - https://go.nasa.gov/2NEk1e8 

.. questionnote::

    Посети портал отворених података НАСЕ (https://go.nasa.gov/2NEk1e8).
    Да ли на њему има шарених слика свемирских телескопа и предивних, далеких маглина?
    Шта мислиш зашто је то тако?

Национални Портал отворених података (data.gov.rs)
---------------------------------------------------------

Национални Портал отворених података Републике Србије
представља место на коме се објављују информације
о скуповима отворених података државних органа наше земље, али и свих осталих субјеката са подацима
који испуњавају услове да буду отворени. То обухвата органе државне управе, аутономних покрајина
и локалних самоуправа, као и организације којима је поверено вршење јавних овлашћења – Влада,
министарства, општине, агенције, регулаторна тела, установе, комунална предузећа и други.
Успостављање оваквих портала је стандардна пракса широм света.

.. infonote::

      **Канцеларија за ИТ и еУправу** одржава национални Портал отворених података и представља
      први контакт за све организације које желе да објављују податке. Уобичајено је да портали ове
      намене буду једноставни за навигацију. 

Портал отворених података за државне органе у Србији има неколико целина:

* Отворени подаци - Основне информације о отвореним подацима и Порталу, као и одговори на питања о процесима отварања података на националном и међународном нивоу.
* Теме - Категоризација скупова и ресурса на основу најактуелнијих тема: јавна безбедност, образовање, енергетика, управа, здравље, животна средина, итд.
* Организације - Регистровани чланови Портала који отварају податке или објављују примере употребе отворених података. За регистрацију је задужена Канцеларија за ИТ и е-Управу.
* Скупови података - Репозиторијум отворених података. Скупове података објављују администратори организација који дефинишу и начин на који ће подаци бити структурисани. Сваки скуп података садржи један или више ресурса, који представљају појединачне датотеке са подацима. Осим постављања података на Портал, постоји могућност да се на Порталу само објави линк ка скупу података који се налази на другој локацији. Постављање фајлова је могуће ручно или аутоматски путем АПИ-ја. Уз податке је потребно објавити и метаподатке, податке о подацима, као што су: опис, формат, датум креирања, фреквенција ажурирања, лиценца, простор на који се подаци односе.
* Примери употребе - Важна функција Портала је промоција и подстицање употребе отворених података. Да би корисник додао пример употребе, потребно је да уз скуп података за који жели да дода случај употребе, изабере опцију у дну екрана Случајеви коришћења, па затим опцију Додај случај употребе. Тиме се покреће прегледна и јасна процедура за опис случаја употребе.
* Блог - Вести које се тичу Портала, нове иницијативе у домаћим оквирима и глобални трендови отварања података.
* Пријава/регистрација - Секција Портала која садржи формуларе за пријаву раније регистрованих корисника и организација, као и за регистрацију нових корисника.

.. questionnote::

    Посети наш Национални портал отворених података и потражи податке о основним школама у Србији.
    Колико ти је времена требало?
