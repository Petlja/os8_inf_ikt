Подаци, подаци, подаци
==============================

*Подаци* (или *сет података*) су чињенице које су добијене мерењем, анкетирањем, посматрањем или на неки други *објективан* начин.
*Информације* добијамо обрадом података.

.. questionnote::

   На пример, сет података могу представљати температуре мерене сваког дана на некој метеоролошкој
   станици у току године. Да би оне могле да се употребе у различите сврхе, податку о свакој
   измереној температури треба да буду придружени подаци о времену и датуму мерења.
   Које *информације* се могу добити анализом метеоролошких података?

.. reveal:: PPP-01
    :showtitle: Прикажи неколико примера
    :hidetitle: Сакриј

        * одступање од уобичајених вредности („најтоплији дан у последњих сто година“),
        * клима (подсети се из географије да је клима *просечно стање метеоролошких услова праћено дужи временски период*),
        * промене климатских услова.

Сет података могу представљати и слике које сними вештачки
сателит кружећи изнад Земље. Анализа ових слика нема смисла ако се не сачувају подаци о тачним
географским локацијама и времену када је снимано. Ови сетови података се могу
анализирати по врсти и кретању облака и користити при временској прогнози.


Података је све више и више
--------------------------------

Савремено друштво је **информационо друштво**, што значи да се одлуке доносе на основу анализе
што већег броја расположивих података, и да се зато свакодневно генерише огромна количина података.

.. questionnote::

       * Колики је број резултата које добијаш када претражујеш неки појам на интернету?
       * Да ли има превише информација? 
       * Да ли је до свих информација лако доћи? 

На пример:

* Државе скупљају велике сетове података о грађанима (идентитет, образовање, пребивалиште, порези и др.);
* Фирме скупљaју податке о производњи и продаји својих производа, приходима, запосленима и слично;
* Модерне ИКТ технологије генеришу велике сетове података: на Гугл претраживачу се обави око 40.000 претрага сваке секунде, што генерише податке о претраживању од 1.2 трилиона годишње (колачићи код корисника и слично); 
* Сетови података који се генеришу нпр. за заузета и слободна места у јавној гаражи за све гараже у великом граду, када се за сваки минут времена чува податак о заузетости, пример је за велики сет података. 
* Модерна наука је базирана на провери претпоставки, што се најчешће изводи експериментима у току којих се скупљају велики сетови података, па се нпр. при анализи ДНК скупљају сетови података који спадају у велике податке за велики број људских или животињских ДНК. 

.. image:: ../../_images/Ruka.png
   :width: 500 px
   :align: center 



Огромна количина података која нам је на располагању доводи и до негативних ефеката: све је више непоузданих података!

.. questionnote::

      * Да ли су све информације до којих дођемо тачне? 
      * Шта су то лажне вести (fake news)? 
      * Колико и да ли људи данас верују свакој информацији? 

.. infonote::
     
     Подсети се неколико начина да критички вреднујеш информације
     провером веродостојности и извора информације.
     
     *Дискутуј о овој теми са наставником историје, јер је критичка процена извора података
     једна од основних вештина на којој се историјска наука заснива* (зато се и зове наука,
     а не приче за лаку ноћ).

