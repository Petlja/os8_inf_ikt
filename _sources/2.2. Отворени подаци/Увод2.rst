Увод
==============

*Корупција* је бољка од које, у мањој или већој мери, болују све државе на свету - од оних сиромашних до оних најбогатијих.

.. questionnote::

    Да ли знаш значење речи *корупција*? Попричај са наставником или потражи на Интернету!

*Буџет* једне државе представља новац којим та држава располаже. Он се највећим делом пуни из *пореза*,
а њиме се финансирају опште потребе друштва (рецимо плате наставника, лекара, полицајаца, војника...).

.. questionnote::

   Да ли знаш шта је ПДВ? Питај наставника или погледај на интернету.
   Колики је ПДВ у Србији? Где се на фискалном рачуну види колики је ПДВ плаћен?

У државама са високим степеном корупције безочно се поткрада буџет
(директно или кроз *утају пореза*), држава постаје све сиромашнија, све је мање новца за
школство, здравство, војску и полицију, и тако држава пропада. **Зато је борба против корупције један
од основних задатака сваког друштва.**

.. questionnote::

   Шта значи термин *транспарентно*, рецимо у фрази „транспарентно пословање“?

Један могући начин да се решимо корупције је кроз *независне институције*
у којима седе обични грађани који наоружани *знањем* и *подацима* указују на проблеме у друштву.
Зато је изузетно важно за свако друштво да *сви подаци о трошењу народног новца*
буду и јавно доступни! Другим речима, **да сви такви подаци буду отворени и за јавност!**


У овој лекцији
---------------

У овој лекцији говоримо о следећим темама:

1. шта су отворени подаци;
2. како се подаци „отварају“ и зашто је то важно;
3. шта су велики подаци („big data“) и како се они обрађују;
4. шта су портали отворених података;
5. како изгледају формати отворених података;
6. како се визуелизују подаци који су намењени најширој популацији; и
7. које професије се баве прикупљањем, складиштењем и обрадом података.