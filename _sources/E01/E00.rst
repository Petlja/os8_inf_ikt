Програми за табеларна израчунавања
===================================================

Доношење важних одлука се мора ослањати на анализу података. Модерно друштво је тако организовано да смо све чешће
у прилици да морамо да доносимо важне одлуке, што значи да смо све чешће у прилици да морамо да
анализирамо податке. Анализа података постаје незаобилазан елемент чак и на личном нивоу.

.. questionnote::

   Да ли узети кредит са нижом каматном стопом и дужим периодом отплате, или обрнуто?


.. questionnote::

   Колико пута још треба да одговарам информатику да би моја просечна оцена прескочила 4,50?
   А шта ако не буде сваки одговор оцењен са 5?

Ниједан од ових проблема се не може решити „у глави“, без озбиљнијег рачуна.

Податке добијамо посматрањем, прикупљањем, анкетирањем... Обрадом података долазимо до *информације*:

.. image:: ../../_images/podatak-obrada-inf.jpg
   :width: 600px
   :align: center

.. topic:: \ 

    **Податак** може бити неки текст, слика, број или пакет бројева представљен у облику табеле (што нам је посебно интересантно у овом делу курса).

    **Обрада података** се своди на рачунање *статистика* као што су минимум, максимум, збир, просек, медијана, али и на преуређивање и одабир релевантних података из почетне групе како би се лакше уочиле законистости (*сортирање* и *филтрирање*).

    **Информација** коју добијамо обрадом података може бити представљена у облику једног броја (просек оцена), табеле (списак свих такмичара који су се квалификовали за наредни степен такмичења), или графикона (промена температуре током године).


Пример
---------

Једна породица је куповала прибор за почетак нове школске године. Ево списка ствари које су купили:

.. csv-table:: Школски прибор
   :header: "Опис", "Цена по ком.", "Комада"
   :align: left
   
   "Свеска А4 меки повез",  "80,96", "12"
   "Свеска А5 меки повез",  "71,89", "12"
   "Свеска А4 тврди повез", "112,59", "8"
   "Нотна свеска",          "15,37",  "2"
   "Гумица",                "37,30",  "4"
   "Мине 0.5 ХБ",           "41,12",  "4"
   "Увијач А4 (10 ком)",    "247,30", "4"
   "Фасцикла А4",           "68,93",  "2"
   "Налепнице Б6",          "32,75",  "5"
   "Лепак у стику 71г",     "73,42",  "4"
   "Блокчић А6",            "140,69", "4"
   "Блок за цртање 5",      "69,86",  "2"
   "Шестар",                "218,05", "1"
   "Вежбанка А4 квадрати",  "18,96",  "2"
   "Вежбанка А4 линије",    "18,96",  "6"
   "Перница",               "499,56", "2"

Колико је коштао прибор? Израчунајте уз помоћ калкулатора, па проверите рачун са учеником до себе.

.. infonote::

        Нама, људима, рачунање иде јако лоше. Срећом, многи сложенији рачуни могу да се
        аутоматизују. Показаћемо како!

У овој лекцији
--------------

У овој лекцији ћемо видети:

1. како се покреће Ексел,
2. како се креће кроз табелу и како се уносе једноставни подаци,
3. како се уносе једноставне формуле, и
4. како се снима Ексел документ.