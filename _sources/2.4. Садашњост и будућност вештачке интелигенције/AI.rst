Садашњост и будућност вештачке интелигенције - етичка питања
============================================================

.. infonote::

 На овом часу ћемо говорити о:
     •   новом погледу на вештачку интелигенцију кога је донео XXI век;
     •   применама савремене вештачке интелигенције;
     •   етичким питањима које са собом носи нерегулисан рад вештачки интелигентних система.

XXI век и слаба дефиниција вештачке интелигенције
-------------------------------------------------

Крајем 1990их година, након четрдесет година сипања новца у пројекат вештачке интелигенције, државе, војне
организације и велике корпорације су почеле да се питају: "Где су наше интелигентне машине? Где су наши роботски војници?
Где су наши вештачки интелигентни радници у фабрикама?"

Крај деведесетих година прошлог века су обележила два супротна процеса: с једне стране рачунари постају све бржи, све моћнији и
све присутнији у животима људи, док је с друге стране вештачка интелигенција заснована на јакој дефиницији
(формални систем који представља математички модел свести човека)
деловала све даље од идеала кога је 1950их осликавала тако живописним бојама.

Из удобности заслужене пензије, пораз су признали и пионири јаке дефиниције вештачке интелигенције.
Марвин Мински је 1992. написао:

    Изгледа да основни проблем лежи у томе што се наши "експертски системи" могу употребити само за
    поједине, уско специјализоване примене. Ниједан од њих није показао оно што ми се могло окарактерисати
    као општа интелигенција. Ниједан од њих није показао ни најмањи знак онога што зовемо
    здрави разум. (*Марвин Мински*, 1992)

Џон Мекарти, човек који је смислио појам "вештачка интелигенција", је 2006. године одржао предавање
под насловом "Вештачку интелигенцију упоредиву са интелигнецијом човека је теже остварити него што се то чинило 1955"
(енгл. *Human-Level AI Is Harder Than It Seemed in 1955*) у коме каже:

    Мој рад "Програми који имају здрав разум" из 1958. године је изложио неке пројекције (обећања?) која још увек нико
    није испунио. У том раду је предложено да програми који се баве доказивањем теорема и решавањем проблема треба сами
    да резинују о сопственим нетодама. Ја сам пробао и нисам успео. Унификација (једна од техника које се користе
    у вештачкој интелигенцији -- прим. аутора) иде у погрешном правцу. Видимо значајан напредак у области вештачке
    интелигенције за логичке системе, али то није довољно. (*Џон Мекарти*, 2006)

Тако је научна заједница дефинитивно одустала од јаке дефиниције вештачке интелигенције.

Почетак XXI века је у поље вештачке интелигенције унео трезвеност технолошких компанија
(Amazon, Microsoft, Google, Apple, ...) које су настале крајем 1990их година,
отприлике у време када је научна заједница одустала од јаке дефиниције вештачке интелигенције,
и које спадају међу компаније које најбоље разумеју могућности рачунарске технологије.
Прагматичност ових компанија (у комбинацији са њиховим огромним капиталом)
је вратила фокус интересовања научне и технолошке заједнице на тзв. *слабу дефиницију* вештачке интелигенције која,
да се подсетимо, гласи:

.. infonote::

   **Слаба дефиниција вештачке интелигенције.**
   Вештачка интелигенција ни на који начин не треба да представља *интелигентну машину*.
   То је збирка корисних алгоритама и техника који покушавају да *симулирају* неке когнитивне процесе
   како би решили свакодневне проблеме људи.

Одбацивање јаке и усвајање слабе дефиниције вештачке интелигенције довело је до новог процвата ове области,
и то у тој мери да данас скоро свако од нас при себи има најмање један "паметни уређај".

Компанија IBM је 2011. године приказала свој вештачки интелигентни систем *IBM Watson* (чија специјалност је разумевање
људског говора и претрага информација) тако што је Watson учествовао у чувеном америчком квизу *Jeopardy!* и победио
своје противнике (људе). Кратак исечак се може видети овде:


.. ytpopup:: WFR3lOm_xhE
   :width: 735
   :height: 415
   :align: center

Врхунац достигнућа савремене вештачке интелигенције свакако представља програм AlphaGo компаније Alphabet (коју је основао
Google и из пословних разлога поставио организационо изнад себе) који је у марту 2016 године одиграо пет партија игре го
против тадашњег светског првака у го-у и победио 4:1. На следећем линку можете погледати цео документарни филм (у трајању
од око 90 минута) о овој епској бици логичких титана!

.. ytpopup:: WXuK6gekU1Y
   :width: 735
   :height: 415
   :align: center

Задатак.
''''''''

Пронађи на интернету када је рачунар први пут победио светског првака у шаху.

Задатак.
''''''''

Да ли знаш за неку игру у којој још увек рачунар не може да победи људе? (Упутство: та игра се игра картама!)

Задатак.
''''''''

По ком лику из британске књижевности је IBM Watson добио име?

Примене савремене вештачке интелигенције
----------------------------------------

Прагматичан поглед на вештачку интелигенцију коју је са собом донела слаба дефиниција
(која полази од става да рачунар *не може* да опонаша људски мозак у свој његовој комплексности,
али *може* да репродукује неке когнитивне процесе са циљем решавања свакодневних проблема)
довела је до експлозије нових технологија и до скоро неслућених примена вештачке интелигенције.

* **Оптичко препознавање знакова,**
  (енгл. *Optical Character Recognition*, OCR) је софтверска технологија која претвара *слике* бројева, слова и
  знакова интерпункције са штампаних или писаних докумената у симболе које могу да читају други програми.
  Данас су већ развијени алгоритми који могу да нпр. потпуно разликују рукописе две различите особе.

* **Препознавање лица,**
  (енгл. *facial recognition*) је технологија која подразумева утврђивањe идентитета особе на основу
  специфичних детаља њеног лица (размак очију, носа, јагодица, контуре усана, ушију, браде, итд).
  Препознавање лица може да се користи како би се људи идентификовали на фотографијама,
  видео записима или у реалном времену. Идентификација се обавља тако што се параметри добијени
  са дигиталне слике упоређује са параметрима особа у бази података. Овакви аутоматизовани системи за идентификацију
  врше проверу идентитета појединаца веома брзо (у само неколико секунди, па и брже). Напредне верзије ове технологије
  могу да се користе за још сложеније анализе израза лица како би се идентификовале *емоције* као што су гађење, радост, бес,
  изненађење, страх или туга.

* **Паметни системи за превођење** аутоматизују процес превођења *текста* са једног језика на други.
  Обично на самом почетку ови системи раде веома лоше и често су предмет разних шала на интернету,
  али временом, како расте база корисника система, постају све бољи и бољи. Развијен је читав низ техника
  за побољшавање рада ових система у ходу, тако да они постају све бољи и бољи што се више користе.

* **Препознавање говора** (енгл. *speech recognition*) представља технологију која има за циљ да *изговорене* речи
  (низ звукова) преведе у низ симбола како би се он онда могао обрадити другим техникама.
  Ова технологија се, између осталог, користи за имплементацију
  **гласовних асистената**, што су технологије које анализирају комуникацију са корисником како би
  извршиле неке дање акције као што је слање СМС поруке, слање електронске поште, а у новије време
  и заказивање састанака.

* **Системи за препруке услуга/производа** (енгл. *recommendation systems*)
  представњају системе који на основу анализе претходног понашања корисника
  бирају (*препоручују*) садржај који се приказује корисницима на интернету и на друштвеним мрежама.
  Такви системи, на пример, одређују које рекламне поруке које ће бити приказане криснику, које објаве пријатеља на друшвеним мрежама
  које ће бити истакнуте, дају препоруке за филмове које треба да погледа и слично.
  Ови алгоритми се користе и у системима за филтрирање нежељене поште.

* **Вештачка интелигенција у видео играма** се користи да се моделује понашање противничког играча
  како би игра против рачунара била интересантнија. Највећа препрека за примену вештачке интелегенције у овом домену
  је потреба да рачунар одреагује у веома кратком времену. У ту сврху се користе разне врсте алгоритама:
  налажење оптималне путање, доношење одлука, као и тактичка и стратешка интелигенција.

* **Аутономно управљање возилима** је технологија у настанку која окупља скоро све претходно наведене технологије
  са циљем да се направе аутомобили који ће сами моћи да довезу путника до жељеног места, уз минималне интервенције
  возача. Поред алгоритама вештачке интелигенције, системи за аутономно управљање возилима користе и низ технологија
  за лоцирање и комуникацију као што су радари, лидари, камере, сателитска комуникација и коришћење сервиса у "облаку".


У скоро свим наведеним примерима кључни елемент представља *обучавање система* употребом
алгоритама **машинског учења** који се заснива на анализи *огромног броја* случајева како би систем
профинио своје критеријуме и тако повећао тачност.

Обично је потребно анализирати милионе, ако не и милијарде, случајева да би систем
достигао ниво употребљивости који је прихватљив за комерцијалну употребу.
Један од начина да се обезбеди довољно велики узорак је оснивање друштвене мреже на којима је
коришћење ових алгоритама врло изражено од самог почетка. Кориници мреже (таговањем пријатеља на сликама
или коментарима на постојећи садржај) добровољно постају бесплатна радна снага која се користи за тренинг алгоритама
вештачке интелигенције, док системи који су на тај начин обучени припадају приватним компанијама
које онда продају ове услуге, рецимо, маркетиншким комапнијама.

Задатак.
''''''''

*Google Translate Game* је игра која се игра овако:

1. Одабери неку реченицу или краћи текст на српском.
2. Користећи *Google Translate* преведи тај текст са спрског на енглески.
3. Користећи *Google Translate* преведи тај текст са енглеског на руски.
4. Користећи *Google Translate* преведи тај текст са руског на немачки.
5. Користећи *Google Translate* преведи тај текст са немачког назад на српски.

Наравно, можеш одабрати и било коју другу комбинацију страних језика; једино је важно да кренеш од текста на српском
и да на крају поново добијеш текст на српском. Пробај ову игру па упореди полазни и крајњи текст.

Задатак.
''''''''

Покушај да пошаљеш СМС свом другу или другарици користећи дигиталног асистента на свом телефону
(*Google Assistant*, *Siri*, *Amazon Alexa*, *Bixby*, ...).

Задатак.
''''''''

Пронађи на интернету чланке о једној од следећих технологија и припреми кратак извештај:

- *Image Processing*
- *Natural Language Processing (NLP)*
- *Internet of Things (IoT)*
- *Smart Cities*

Задатак.
''''''''

Опиши како се у аутономном управљању возилима користе технологије као што су:

- оптичко препознавање знакова
- препознавање лица
- препознавање говора
- системи за препоруке
- *Image Processing*
- *Natural Language Processing (NLP)*
- *Smart Cities*


Будућност вештачке интелигенције и етичка питања
------------------------------------------------

Иако се савремене технике вештачке интелигенције заснивају на тзв. *слабој дефиницији* вештачке интелигенције,
ми данас поседујемо веома моћне алате који отварају могућности за машинску обраду информација
у обиму и на начин који до сада није забележен у историји.

Као последицу имамо ситуацију да ће нека радна места потпуно изумрети. Рецимо,
неке банке у САД већ експериментишу са идејом да се шалтерски радници замене системом *IBM Watson*
који може да реши 90% рутинских захтева клијената комуницирајући
при томе са њима свакодневним, говорним језиком.
Разматра се такође и могућност да здравствени систем у САД искористи *IBM Watson* као замену за
лекаре опште праксе, јер се ионако 90% захтева лекарима опште праксе своди на рутинске акције.

С друге стране, алгоритми вештачке интелигенције се све више и све бескрупулозине користе за
активности које се у основи своде на *задирање у приватност*.
У претходном одељку смо већ додирнули неке од таквих проблема:

* препознавање лица омогућује компанијама да на основу позитивних или негативних коментара виде праву слику неког бренда,
  политичке фигуре и од њих веома лепо наплате овакве анализе;
* препознавање говора може да се користи за аутоматски надзор телефонских комуникација;
* системи за препоруке и алгоритми за рангирање садржаја различитих претрага у претраживачима интернета могу да
  се користе за промоцију не само производа, већ и идеја, што за последицу може да има утицај на креирање јавног мњења.

На пример, у неким градовима у Кини су постављене камере које непрестано снимају *и анализирају* ситуацију у саобраћају
чиме је омогућено да саобраћајни прекршиоци буду кажњени *аутоматски*, без интервенције прекршајног судије.
То значи да ако пређеш улицу на црвено и камера те сними, систем ће те препознати и ти (ако си пунолетан и имаш
рачун у банци) или твој родитељ ћете само добити поруку о томе
колико новца је на име прекршајне казне скинуто са рачуна и зашто је казна изречена. Погледај следећи кратак видео на ту тему:

.. ytpopup:: CLo3e1Pak-Y
   :width: 735
   :height: 415
   :align: center

Као што видимо, рачунарски алгоритми се интензивно користе за аутоматизовану обраду приватних података да би се проценили
лични аспекти попут економског стања, здравља, склоности, интересовања, понашања, итд. 
Поред тога, неке државе су спремне на то да софтверу у чије функционисање обичан човек нема увид препусте да самостално,
без људске интервенције, доносе одлуке које могу да утичу на живот људи, и то на основу анализе података
који могу да буду пристрасни или некоректни.

Управо зато је у мају 2018. године на снагу ступила *Општа регулатива Европске уније о заштити података*
(*General Data Protection Regulation*, GDPR). Ова регулатива Европске уније је значајна јер забрањује,
осим у изузетним случајевима, доношење одлука засновано само на аутоматизованој обради података,
и истиче право на "људску интервенцију". Забрана укључује и профилисање људи које доводи до дискриминације
на основу специфичних категорија личних података.

*Општа регулатива Европске уније о заштити података*, дакле,
регулише начине на које можемо да користимо моћне алгоритме вештачке интелигенције, и тиме
у фокус политичког живота савременог света ставља управо етичка питања у вези са употребом
вештачке интелигенције.

Задатак.
''''''''

Потражи на интернету чланке у којима се говори о сумњи да су управо технике вештачке интелигенције
употребљене приликом председничке кампање 2016. године у САД како би се створила предност у корист
једног председничког кандидата који је потом и победио на изборима.

Задатак.
''''''''

Пронађи на интернету текст *Опште регулативе Европске уније о заштити података*
(довољно је да у неки претраживач унесеш кључне речи GDPR EU) и покушај уз помоћ наставника
или родитеља да је прочиташ.
