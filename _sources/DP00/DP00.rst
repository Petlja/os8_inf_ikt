Дигитална писменост  - Увод
===================================================

Ти сигурно већ познајеш и користиш многе погодности дигиталних технологија. Као што кажу старији, обично дигитално неписмени,
ученици твог узраста су "рођени са мобилним телефоном у рукама" (некада се говорило "рођен са сребрном
кашичицом у устима" -- распитај се шта то значи или провери на интернету).


.. image:: ../../_images/digitalliteracy.png
   :width: 600px
   :align: center


Свака велика и моћна идеја која са собом носи добробит и просперитет, доноси и нове опасности којих можда и нисмо свесни.
Када су се почетком двадесетог века појавили први аутомобили они су донели низ могућности да брже путујемо и преносимо робу,
али су исто тако увели и нове опасности, па чак и нове опасности по живот.

:math:`\ `

Као што се из техничког учи о безбедном понашању у саобраћају у реалном свету, исто тако се у школи мора упорно и редовно говорити о
безбедном понашању у виртуелним световима који постоје на Интернету. Као што у саобраћају
непажљиво понашање може да доведе до повреда, и на Интернету се могу доживети повреде:
злонамеран садржај може емоционално да те повреди, преваранти могу да украду твој новац, или твоје податке и да лажно
се представљајући изведу читав низ кривичних дела.

.. infonote::

    Постојање опасности, наравно, не значи да треба да побегнеш од Интернета вриштећи у паничном страху и да цео свој живот
    проведеш одсечен од цивилизације као неки дигитални Робинзон Крусо. Важно је да овој великој и моћној идеји приступиш
    одговорно и рационално. Ако научиш које опасности постоје и како да се од њих заштитиш,
    онда можеш да се опустиш и да безбедно уживаш у свим погодностима које нам нове дигиталне технологије доносе!

Поред тога, често се дешава да људи не разумеју значај и вредност неких дигиталних технологија,
или им пак приписују надљудске могућности. У овом курсу ће бити речи и о две такве дигиталне тековине:
о отвореним подацима и о вештачкој интелигенцији.

- Како се "отварањем података" могу уловити државници у превари? (Тешко, али може!)
- Да ли ће роботи једног дана господарити људима? (Неће! Прочитај зашто, па објасни родитељима и родбини!)
